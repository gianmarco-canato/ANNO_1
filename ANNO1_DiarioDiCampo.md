# Diario di campo

## Anno 1

### Riassunto progetto

Domanda di ricerca: Come integrare pratiche improvvisative musicali con il teatro e il movimento in maniera organica?

Problemi specifici/personali:

- organicità della performance, ossia interazione comprensibile tra musica e movimento/teatro
- messa in evidenza di problematiche idiomatiche intrinseche dell'impro contemporanea
- limiti nella definizione di "improvvisazione non idiomatica"

Problemi storici: 

- bacino di informazioni sull'improvvisazione contemporanea non organico
- documentazione frammentata dal punto di vista metodologico (focus sul "cosa", sul "quando", meno sul "come")
- mancano informazioni storiche di rilievo sulle pratiche interdisciplinari
- disinteresse storico sull'aspetto teatrale?
- Gap generazionale nell'impro libera ha creato un problema di trasmissione: se ne occupa o chi se ne occupava negli anni 60/70; tuttavia c'è un grande interesse da parte delle generazioni più giovani di musicisti, si sta assistendo ad un ritorno dell'interesse per la pratica?

Obiettivi:

- Delineare un nuovo modo possibile di permettere all'improvvisazione musicale di interagire in maniera organica con il teatro ed il movimento.

Metodi:

- Dialogo e confronto (interviste, seminari)
- Collaborative Case Study (interviste, sessioni di improvvisazione, inserimento di musicisti, attori e danzatori improvvisatori non ricercatori)
- Practice-based (workshop, sessioni di improvvisazione singole e collettive)

### Considerazioni su bibliografia

#### Ulteriori idee sulla quale indagare:

> **Michico Hirayama**: ha lavorato con Schiaffini e nel teatro musicale con Guaccero?
>
> Alvin Curran ha lavorato sia con Guaccero sia con Cornelius Cardew in MEV. Chiedere a lui?
>
> **Giuseppe Chiari**: *Per arco*

#### Giovanni Guaccero, ricostruzione storica delle personalità coinvolte nella scena romana e tentativo di definire la loro attività.

> Guaccero definisce come parametri comuni del linguaggio improvvisativo l'aritmia (nel senso di assenza di pulsazione isoritmica) e la sovrapposizione di tessiture sonore non pianificate (Mastropietro distingue, nelle registrazioni su nastro del GINC, struttura e tessitura; nell'analisi delle registrazioni suppone eventi gestiti in maniera concordata a priori).
>
> Guaccero altresì sostiene la tesi che il linguaggio musicale dell'improvvisazione degli anni 60, quella che Bailey definisce non-idiomatica, in realtà è tratto dall'avanguardia musicale del periodo e ne rappresenta una restituzione strutturale estemporanea. 

#### Mastropietro

> Guaccero, Macchi e Bussotti non compaiono durante la definizione di Evangelisti del GINC, progetto di teatro musicale improvvisato parallelo (a cui anche Evangelisti è interessato e che spera confluire in Nuova Consonanza)
>
> Evangelisti supporta la fondazione del GINC con l'idea della necessità di un nuovo performer che unisca l'esecutore con il compositore per riappropriarsi della creazione musicale. L'unica forma possibile di composizione accettabile è quindi l'improvvisazione; il compositore è il miglior improvvisatore perché conosce approfonditamente le caratteristiche strutturali della musica (tanto molte esperienze con GINC sono costituite da materiale musicale improvvisato su strutture non sempre totalmente libere!)
>
> Evangelisti abbandona la questione teatro musicale, che viene invece portata avanti principalmente da Guaccero 

L'impressione è che dal punto di vista puramente storico l'attenzione per la parte di teatro musicale improvvisato decada nel momento in cui l'apice dell'interesse per l'improvvisazione comincia a scendere, o meglio - finché concerne Nuova Consonanza è di rilievo per l'improvvisazione, e poi le fonti ulteriori sui lavori di Guaccero decadono (tant'è che pare che di Intermedia rimanga ben poco) se non per il loro aspetto di tentativo di raggiungere una forma di teatro totale (Visione della musica come arte partitetica alle altre nella rappresentazione -> base fondante sulla quale viene scritto il manifesto di Intermedia); l'uso dell'improvvisazione all'interno è poco analizzato.

Il dubbio è che il problema di come allineare il linguaggio dell'improvvisazione degli anni 60 al teatro musicale se lo siano effettivamente posti in molti (Evangelisti, Guaccero, Macchi, Bussotti) ma che in alcuni casi sia stato totalmente abbandonato (Evangelisti ad esempio: *Dal Silenzio ad una nuova Musica* doveva prevedere un intero capitolo sul teatro musicale e sulla "Forma Aperta" (impro di gruppo), ma è scomparso dalla versione definitiva del libro) o portato avanti ma suscitando meno attenzione fino almeno agli anni 80 (Guaccero).

In una realtà musicale così connotata a livello socio-politico non può essere sfuggita la questione di relazione semantica tra suono e gesto dell'improvvisazione inserita nel contesto teatrale; tuttavia la formazione come compositori classici di alcuni esponenti della scena può aver contribuito anche all'idea, duplice, che la struttura (benché estemporanea) potesse comunque giustificare la relazione e che l'interazione potesse essere valutata caso per caso in base alle esigenze del brano e del contesto (che può benissimo essere una o l'unica strategia valida).

Sarebbe interessante vedere come viene usata l'improvvisazione in determinate opere teatrali che la richiedono più o meno espressamente. (vd *Scene del Potere*/*Passion selon Sade*).

---

E' interessante la riflessione sui parametri "linguistici" sulla quale definire l'improvvisazione degli anni 60 di Giovanni Guaccero non tanto per la conclusione contenutistica (pur non sbagliata, ma non completa) ma perché attiva un intero ragionamento sull'idea di "improvvisazione non idiomatica."

Non è sbagliato rilevare che, viste soprattutto le personalità attive a Roma negli anni 60 cui l'autore si riferisce, il linguaggio improvvisativo fosse in principio strettamente legato al linguaggio della musica avanguardistica e per lo più gesturale. Il rifiuto delle "forme musicali preesistenti" era un tratto comune con la composizione tradizionale di quegli anni, solo espletata in forma estemporanea da persone formate in quel linguaggio, compositori diventati esecutori. (Guaccero)

E' interessante anche rilevare una forma di idiosincrasia dove spesso oggi si parla di esecutori che si riappropriano del processo creativo musicale ma, quasi, pare che all'epoca fosse l'opposto, ossia il compositore che riacquista il palcoscenico come esecutore di musica che compone sul momento. Parte della ricerca dovrebbe essere dedicata a riflettere sul rapporto tra composizione ed improvvisazione (vedere in questo caso Mendelberg? Ne parla Giomi nel libro).

Questa è però solo una fase di partenza, un seme, che si apre ad esecutori di provenienza jazzistica, alla musica elettronica (e questo non solo a Roma, ma è un processo di apertura che riguarda l'intero panorama della musica occidentale). Schiaffini dice che Nuova Consonanza rimane legata a questo linguaggio, ma mi pare ammettere, tra le righe, che la sua inclusione era interessante perché identificato prima come esecutore, e poi come compositore. In altri ambienti (GUO, MEV) si attiva una dimensione di apertura sociale che è più spiccata (vd. Sound Pool); ad esempio Chiari, esponente di Fluxus, esorta i partecipanti (più che esecutori) ai suoi brani di suonare "quello che vogliono." (vd Giomi)

Il risultato è che per quanto si parli di "improvvisazione non idiomatica" in senso esteso per definire l'improvvisazione libera post 1960 è difficile capire esattamente di cosa si sta parlando. GINC cercava esplicitamente di evitare fraseggi e ritmi, definendo così un linguaggio dell'eccezione piuttosto che della regola (ovvero, la regola non è "fare" ma "non fare"). Le realtà jazzistiche, per quanto free, invece fanno aperto richiamo al linguaggio di provenienza non rappresentano un esempio di non idiomaticità (anche se utile per contrasto). 

La domanda che sorge spontanea è se la definizione di improvvisazione non idiomatica oggi ha ancora senso: se è vero che l'approccio all'improvvisazione è una delle massime espressioni di socialità paritaria all'interno della performance musicale (vd Evan Parker in Derek Bailey), perché escludere determinati parametri, se sono espressione del linguaggio personale dei musicisti coinvolti? La direzione che propone Schiaffini (*E non chiamatelo Jazz*) è secondo me più moderna e inclusiva: non è utile riflettere su un linguaggio musicale generico, ma sul fatto che il singolo linguaggio personale di ogni elemento coinvolto contribuisca al "contesto idiomatico" e, di conseguenza costruisca un determinato ambiente sociale e sonoro.

Quando il divieto imperativo decade, il problema diventa l'integrazione dei materiali musicali che vengono introdotti e il loro equilibrio; la questione si sposta su un piano più pratico e performativo. Si dovrebbe passare, concettualmente, da una improvvisazione non idiomatica a una improvvisazione apertamente multi-idiomatica (che rispecchia meglio anche la definizione di "libera"), caratterizzata da una coesistenza di diversi linguaggi e di una consapevolezza esecutiva che garantisca equilibrio e funzionalità nella loro inclusione. Questa prassi è già in atto e più o meno esplorata (vd manuale Prati *All'improvviso*, teoria audiotattile, le considerazioni di Schiaffini e Curran sugli atteggiamenti improvvisativi, l'uso di strutture più o meno definite che contestualizzano la performance) ma un gran numero di riflessioni rimane implicito nella pratica. Le melodie (tonali e/o atonali) sono da rimuovere o solo da saper gestire? Quale metodo improvvisativo delinea il contesto più agevole? Quali sono i limiti? 

Ad esempio, la conduction è un sistema di improvvisazione dove la coesistenza di elementi divergenti funziona (spesso), ma è una connotazione della pratica stessa? E' merito del conductor o dei conducted? Anche una direzionalità minima data dal conductor può contestualizzare gesti musicali lontanissimi ed equilibrare sonorità polarizzanti con suoni più indefiniti. Si può fare lo stesso inserendo danzatori e/o attori nel contesto? Quali altre strategie oltre alla conduction offrono questa possibilità con questo livello di articolazione?

### Considerazioni su workshops

#### Derby Elettrico

#### Strumenti di Movimento per cantanti

#### Workshop marzo improvvisazione solo elettroacustica

### Testi e brani, cose da leggere o fare

https://www.trax.it/olivieropdp/intro88.htm

Guaccero, *Incontro a 3* -> "Musica Gestuale:" si tratta di una partitura "normale" ma con indicazioni di natura teatrale; meglio indagare. I materiali preparatori sono depositati alla Fondazione Giorgio Cini, Venezia.

Guaccero, *Scene del Potere* -> Vedi articolo di Simone Caputo; analizzare uso dell'improvvisazione all'interno della partitura (Scena C?); il medium è a mezzo tra un copione e una partitura.

Macchi, *Parabola* 

Bussotti, *La Passion selon Sade* (IRCAM: brahms.ircam.fr/works/work/37685/) -> opera teatrale con partitura spesso espressa in partitura grafica. E' il compositore il tratto comune che lega l'aspetto narrativo teatrale e l'ermeneutica della partitura da parte dei singoli esecutori? Fondo Bussotti della Fondazione NoMus detiene la partitura originale con annotazioni varie.


NC, *Musica, gesto, azione musicale*